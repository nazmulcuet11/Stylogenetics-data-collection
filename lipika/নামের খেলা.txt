
প্রথম বয়সেই সে কবিতা লিখতে শুরু করে।
বহু যত্নে খাতায় সোনালি কালির কিনারা টেনে, তারই গায়ে লতা এঁকে, মাঝখানে লাল কালি দিয়ে কবিতাগুলি লিখে রাখত। আর, খুব সমারোহে মলাটের উপর লিখত, শ্রীকেদারনাথ ঘোষ।
একে একে লেখাগুলিকে কাগজে পাঠাতে লাগল। কোথাও ছাপা হল না।
মনে মনে সে স্থির করলে, যখন হাতে টাকা জমবে তখন নিজে কাগজ বের করবে।
বাপের  মৃত্যুর পর  গুরুজনেরা বার বার বললে, “একটা কোনো  কাজের  চেষ্টা করো,  কেবল লেখা নিয়ে সময় নষ্ট কোরো না।”
সে একটুখানি হাসলে আর লিখতে লাগল। একটি দুটি তিনটি বই সে পরে পরে ছাপালে।
এই নিয়ে খুব আন্দোলন হবে আশা করেছিল। হল না।

আজ রবিবার। তার থিয়েটারবিলাসী বন্ধু থিয়েটারওয়ালাদের কাছে অভিমত আনতে গেছে। তার সে পথ চেয়ে রইল।
রবিবারে তার ভাগ্নেরও ছুটি। আজ সকাল থেকে সে এক খেলা বের করেছে, অন্যমনস্ক হয়ে মামা তা লক্ষ্য করে নি।
ওদের  ইস্কুলের  পাশে  ছাপাখানা  আছে।  সেখান  থেকে  ভাগ্নে  নিজের  নামের  কয়েকটা  সীসের অক্ষর জুটিয়ে এনেছে। তার কোনোটা ছোটো, কোনোটা বড়ো।
যে-কোনো  বই  পায়  এই  সীসের  অক্ষরে  কালি  লাগিয়ে  তাতে  নিজের  নাম  ছাপাচ্ছে।  মামাকে আশ্চর্য করে দিতে হবে।

ও বললে, “খিদে নেই।”
সন্ধের সময় স্ত্রী এসে বললে, “তোমার সেই নতুন লেখাটা শোনাবে না? ”
ও বললে, “মাথা ধরেছে।”
ভাগ্নে এসে বললে, “আমার নাম ফিরিয়ে দাও।”
মামা ঠাস্‌ করে তার গালে এক চড় কষিয়ে দিলে।
