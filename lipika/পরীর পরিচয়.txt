
রাজপুত্রের বয়স কুড়ি পার হয়ে যায়, দেশবিদেশ থেকে বিবাহের সম্বন্ধ আসে।
ঘটক বললে, “বাহ্লীকরাজের মেয়ে রূপসী বটে, যেন সাদা গোলাপের পুষ্পবৃষ্টি।”
রাজপুত্র মুখ ফিরিয়ে থাকে, জবাব করে না।
দূত  এসে  বললে,  “গান্ধাররাজের  মেয়ের  অঙ্গে  অঙ্গে  লাবণ্য  ফেটে  পড়ছে,  যেন  দ্রাক্ষালতায় আঙুরের গুচ্ছ।”
রাজপুত্র শিকারের ছলে বনে চলে যায়। দিন যায়, সপ্তাহ যায়, ফিরে আসে না।
দূত এসে বললে, “কাম্বোজের রাজকন্যাকে দেখে এলেম; ভোরবেলাকার দিগন্তরেখাটির মতো বাঁকা চোখের পল্লব, শিশিরে স্নিগ্ধ, আলোতে উজ্জ্বল।”
রাজপুত্র ভর্তৃহরির কাব্য পড়তে লাগল, পুঁথি থেকে চোখ তুলল না।
রাজা বললে, “এর কারণ? ডাকো দেখি মন্ত্রীর পুত্রকে।”
মন্ত্রীর পুত্র এল। রাজা বললে, “তুমি তো আমার ছেলের মিতা, সত্য করে বলো, বিবাহে তার মন নেই কেন।”
মন্ত্রীর  পুত্র  বললে,  “মহারাজ,  যখন  থেকে  তোমার  ছেলে  পরীস্থানের  কাহিনী  শুনেছে  সেই অবধি তার কামনা, সে পরী বিয়ে করবে।”

সে বললে, “সেখানে তো আমার সদাই যাওয়া-আসা।”
রাজা জিজ্ঞাসা করলে, “কোথায় সে জায়গা।”
পাগলা বললে, “তোমার রাজ্যের সীমানায় চিত্রগিরি পাহাড়ের তলে, কাম্যক-সরোবরের ধারে।”
রাজা জিজ্ঞাসা করলে, “সেইখানে পরী দেখা যায়? ”
পাগলা বললে, “দেখা যায়, কিন্তু চেনা যায় না। তারা ছদ্মবেশে থাকে। কখনো কখনো যখন চলে যায় পরিচয় দিয়ে যায়, আর ধরবার পথ থাকে না।”
রাজা জিজ্ঞাসা করলে, “তুমি তাদের চেন কী উপায়ে।”
পাগলা বললে, “কখনো-বা একটা সুর শুনে, কখনো-বা একটা আলো দেখে।”
রাজা বিরক্ত হয়ে বললে, “এর আগাগোড়া সমস্তই পাগলামি, একে তাড়িয়ে দাও।”

শুনে একবার মুখে দেখা দিল বিস্ময়, তার পরেই আশ্বিন-মেঘের আচমকা বৃষ্টির মতো তার হাসির উপর হাসি, সে আর থামতে চায় না।
রাজপুত্র মনে ভাবল, “স্বপ্ন বুঝি ফলল—এই হাসির সুর যেন সেই বাঁশির সুরের সঙ্গে মেলে।”
রাজপুত্র ঘোড়ায় চড়ে দুই হাত বাড়িয়ে দিলে; বললে, “এসো।”
সে তার হাত ধরে ঘোড়ায় উঠে পড়ল, একটুও ভাবল না। তার জলভরা ঘড়া ঘাটে রইল পড়ে।
শিরীষের ডাল থেকে কোকিল ডেকে উঠল, কুহু কুহু কুহু কুহু।
রাজপুত্র মেয়েটিকে কানে কানে জিজ্ঞাসা করলে, “তোমার নাম কী।”
সে বললে, “আমার নাম কাজরী।”
উদাস-ঝোরার ধারে দুজনে গেল সেই পোড়ো মন্দিরে। রাজপুত্র বললে, “এবার তোমার ছদ্মবেশ ফেলে দাও।”
সে বললে, “আমরা বনের মেয়ে, আমরা তো ছদ্মবেশ জানি নে।”
রাজপুত্র বললে, “আমি যে তোমার পরীর মূর্তি দেখতে চাই।”
পরীর  মূর্তি!  আবার  সেই  হাসি,  হাসির  উপর  হাসি।  রাজপুত্র  ভাবলে,  “এর  হাসির  সুর  এই ঝরনার সুরের সঙ্গে মেলে, এ আমার এই ঝরনার পরী।”

কিনা। দেখে যে, কালো মেয়ের কালো চুল এলিয়ে গেছে, আর তার দেহখানি  যেন কালো  পাথরে  নিখুঁত করে খোদা একটি প্রতিমা। রাজপুত্র চুপ করে বসে  ভাবে, “পরী কোথায় লুকিয়ে রইল, শেষরাতে অন্ধকারের আড়ালে উষার মতো।”
রাজপুত্র ঘরের লোকের কাছে লজ্জা পেলে। একদিন মনে একটু রাগও হল। কাজরী সকালবেলায় বিছানা ছেড়ে যখন উঠতে যায় রাজপুত্র শক্ত করে তার হাত চেপে ধরে বললে, “আজ তোমাকে ছাড়ব না—নিজরূপ প্রকাশ করো, আমি দেখি।”
এমনি কথাই শুনে বনে যে হাসি হেসেছিল সে হাসি আর বেরোল না। দেখতে দেখতে দুই চোখ জলে ভরে এল।
রাজপুত্র বললে, “তুমি কি আমায় চিরদিন ফাঁকি দেবে।”
সে বললে, “না, আর নয়।”
রাজপুত্র বললে, “তবে এইবার কার্তিকী পূর্ণিমায় পরীকে যেন সবাই দেখে।”
